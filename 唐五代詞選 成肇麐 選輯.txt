唐五代詞選

成肇麐選辑

商務印書館發行




中華民國二十五年二月初版
中華民國二十五年十月三版

國學基本叢書簡編
唐五代詞選一册

每册實價國幣壹角
外埠酌加運費匯費

選輯者 成肇麐
發行人 上海河南路 王雲五
印刷所 上海河南路 商務印書館
發行所 上海及各埠 商務印書館




叙

詞有唐、五代，猶文之先秦諸子，詩之漢魏樂府也。近世學者，祖尙南渡，天水而上，罕或及之。殆文禰唐宋八家，而祧東西京，詩學黄涪翁，而不知有蘇、李十九首，可謂善學乎？成子漱泉，竺嗜過我，手寫一編，既精且審。日夕三復，雅共商榷，損益百一，授之劂氏，凡得人某十有某，得詞某十有某。詞雖小道，本末爛然，先河後海，蒙有取焉。夫詩有六義，詞亦兼之。是雅非鄭，風人恆軌。而是編涉樂必笑，言哀已歎。率緣情靡曼之作，感遇怨悱之旨。揆厥所由，或乖貞則，然晚唐五季，如沸如羹。天宇崩析，彝敎淩遲。深識之士，陸沈其閒。懼忠言之觸機，文俳語以自晦。黍離麥秀，周遺所傷。美人香草，楚纍所託。其辭則亂，其志則苦。義兼盍各，毋勞刻舟。抑思之，吾家正中翁，鼓吹南唐，上翼二主，下啟歐、晏，實正變之樞貫，短長之流別。編中所采，亦爲收弁，而陽春一錄罕觀傳本，世有好事願以是編徵之。

彊圉大淵獻重九日，金坛冯煦


叙

十五國風息而樂府興，樂府微而歌詞作，其始也，皆非有一成之律，以爲範也。抑揚抗隊之音，短修之節，運轉於不自已，以蘄適歌者之吻，而終乃上躋於雅頌，下衍爲文章之流別。詩餘名詞，蓋非其朔也。唐人之詩未能胥被弦筦，而詞無不可歌者。五季以逮宋初，沿而勿變。大晟設官，宫調迺備。南渡而還，競尚慢體。爰目宋以前所作爲令，而計其字數而小之。彼其勝者一唱三歎，乃界騷、賦，而曼聲俳曲變本加厲，益無當於風雅已。唐、五代作者數十人，大抵緣情託興，無藉湛冥奥窔之思，而耳目所寓，出入動作之所適，舉以入諸樂章；或意中之恉，不克徑致，則隱謬其辭，旁寄於一物一事，而俯卬之際，萬感橫集，使後之讀者，如聆其聲，覩其不言之意。世有鬱伊於內，無可訴語，偶有觸焉，亦且恍然於其中之纏緜蘊結，固有先我而發之者。又皇論其詞之貞邪正變，與其人之妍媸也耶。詞家總集，花閒最古。叔暘采擷，兼及兩宋。兹編所錄，詎足仰企曩賢，祗以私衷所耆，聊自娱悅云爾。

光緒十三年秋七月，成肇麐書於江甯冶城山舍。




唐五代詞選目

卷上

唐昭宗一首
後唐莊宗二首
南唐嗣主三首
南唐後主二十七首
蜀後主二首
後蜀後主一首
李白七首
張志和二首
韓翃一首
韋應物二首
王建二首
戴叔倫一首
劉禹錫四首
白居易五首
劉長卿一首
竇弘餘一首
康駢一首
鄭符一首
段成式一首
張希復一首
溫庭筠四十首
皇甫松九首
司空圖一首
韓偓一首
張曙一首

卷中

韋莊二十四首
牛嶠九首
毛文錫七首
和凝五首
牛希濟四首
薛昭蘊十首
顧夐十二首
鹿虔扆三首
魏承班二首
尹鶚四首
毛熙震六首
李珣三十一首

卷下

歐陽炯十一首
歐陽彬一首
閻選一首
孫光憲二十五首
張泌十一首
馮延巳五十四首
徐昌圖一首
吕巖二首
楊貴妃一首
柳氏一首
王麗真一首
耿玉真一首
失名二首





唐五代詞選 卷上

🟩〈一〉

唐昭宗
〇巫山一段雲
蝶舞梨團雪，鶯啼柳帶煙。小池殘日豔陽天，苧蘿山又山。
青鳥不來愁絕，忍看鴛鴦雙結。春風一等少年心，閑情恨不禁。

後唐莊宗
〇一葉落
一葉落，搴朱箔，此時景物正蕭索。畫樓月影寒，西風吹羅幕。吹羅幕，往事思量著。

〇如夢令
曾宴桃源深洞，一曲清歌舞鳳。長記別伊時，和淚出門相送。如夢，如夢，殘月落花煙重。

南唐嗣主

🟩〈二〉

〇浣溪沙
風壓輕雲貼水飛，乍晴池館燕爭泥。沈郎多病不勝衣。沙上未聞鴻雁信，竹間時聽鷓鴣嗁。此情惟有落花知。

〇攤破浣溪沙
菡萏香銷翠葉殘，西風愁起綠波閒。還與韶光共顦顇，不堪看。
細雨夢囘雞塞遠，小樓吹徹玉笙寒。多少淚珠何限恨，倚闌干。
手卷真珠上玉鉤，依前春恨鎖重樓。風裏落花誰是主？思悠悠。
青鳥不傳雲外信，丁香空結雨中愁。囘首淥波三峽暮，接天流。

南唐後主
〇憶江南
多少恨，昨夜夢魂中。還似舊時遊上苑，車如流水馬如龍。花月正春風。

🟩〈三〉

多少淚，霑袖復橫頤。心事莫將和淚滴，鳳笙休向月明吹。腸斷更無疑。
閑夢遠，南國正芳春。船上管弦江面綠，滿城飛絮混輕塵。愁殺看花人。
閑夢遠，南國正清秋。千里江山寒色暮，蘆花深處泊孤舟。笛在月明樓。

〇擣練子
深院靜，小庭空，斷續寒砧斷續風。無奈夜長人不寐，數聲和月到簾櫳。

〇相見歡
林花謝了春紅，太悤悤。無奈朝來寒雨晚來風。 燕支淚，相留醉，幾時重？自是人生長恨水長東。
無言獨上西樓，月如鉤。寂寞梧桐深院鎖清秋。 剪不斷，理還亂，是離愁。別是一般滋味在心頭。

🟩〈四〉

〇長相思
一重山，兩重山，山遠天高煙水寒，相思楓葉丹。 菊花開，菊花殘，塞雁高飛人未還，一簾風月閑。
雲一緺，玉一梭，澹澹衫兒薄薄羅。輕顰雙黛螺。 秋風多，雨如和，簾外芭蕉三兩窠。夜長人奈何。

〇浣溪沙
紅日已高三丈透，金鑪次第添香獸。紅錦地衣隨步皺。 佳人舞點金釵溜，酒惡時拈花蘂齅。別殿遙聞簫鼓奏。
轉燭飄蓬一夢歸，欲尋陳迹悵人非。天教心願與身違。 待月池臺空逝水，蔭花樓閣漫斜暉。登臨不惜更霑衣。

〇采桑子
轆轤金井梧桐晚，幾樹驚秋。晝雨如愁，百尺蝦須上玉鉤。 瓊窗春斷雙蛾皺，囘首邊頭。欲寄鱗游，九曲寒波不泝流。
亭前春逐紅英盡，舞態徘徊。細雨霏微，不放雙眉時暫開。 綠

🟩〈五〉

窗冷靜，芳音斷，香印成灰。可奈情懷，欲睡朦朧入夢來。

〇菩薩蠻
人生愁恨何能免？消魂獨我情何限！故國夢重歸，覺來雙淚垂。
高樓誰與上？長記秋晴望。往事已成空，還如一夢中。

〇清平樂
別來春半，觸目愁腸斷。砌下落梅如雪亂，拂了一身還滿。 雁來音信無憑，路遙歸夢難成。離恨卻如春草，更行更遠還生。

〇喜遷鶯
曉月墜，宿雲微，無語枕頻欹。夢囘芳草思依依，天遠雁聲稀。
嗁鶯散，餘花亂，寂寞畫堂深院。片紅休掃儘從伊，留待舞人歸。

〇阮郎歸
東風吹水日銜山，春來長是閑。落花狼藉酒闌珊，笙歌醉夢間。
春睡覺，晚妝殘，無人整翠鬟。留連光景惜朱顏，黃昏獨倚闌。

〇應天長

🟩〈六〉

一鉤初月臨妝鏡，蟬鬢鳳釵慵不整。重簾靜，層樓迥，惆悵落花風不定。 柳隄芳草徑，夢斷轆轤金井。昨夜更闌酒醒，春愁過卻病。

〇望遠行
碧砌花光照眼明，朱扉長日鎮長扃。餘寒欲去夢難成，爐香煙冷自亭亭。 遼陽月，秣陵砧，不傳消息但傳情。黃金臺下忽然驚，征人歸日二毛生。

〇浪淘沙
簾外雨潺潺，春意闌珊。羅衾不耐五更寒。夢裏不知身是客，一晌貪歡。 獨自莫凭闌，無限江山。別時容易見時難。流水落花春去也，天上人間。
往事只堪哀，對景難排。秋風庭院蘚侵階。一桁珠簾閑不卷，終日誰來。 金劍已沈埋，壯氣蒿萊。晚涼天淨月華開。想得玉樓瑤殿影，空照秦淮。

🟩〈七〉

〇木蘭花
曉妝初了明肌雪，春殿嬪娥魚貫列。鳳簫聲斷水雲閑，重按霓裳歌徧徹。 臨風誰更飄香屑？醉拍闌干情未切。歸時休放燭花紅，待蹋馬嗁清夜月。

〇虞美人
風囘小院庭蕪綠，柳眼春相續。凭闌半日獨無言，依舊竹聲新月似當年。 笙歌未散尊罍在，池面冰初解。燭明香暗畫樓深，滿鬢清霜殘雪思難禁。
春花秋月何時了？往事知多少？小樓昨夜又東風，故國不堪囘首月明中。 雕闌玉砌應猶在，只是朱顏改。問君能有幾多愁？恰似一江春水向東流。

〇臨江仙
櫻桃落盡春歸去，蝶飜輕粉雙飛。子規嗁月小樓西。玉鉤羅幕，惆悵暮烟垂。 別巷寂寥人散後，望殘烟草低迷。爐香閑嫋鳳

🟩〈八〉

〇蝶戀花
皇兒空持羅帶，囘首恨依依。
遙夜亭皋閑信步，纔過清明，漸覺傷春暮。數點雨聲風約住，朦朧澹月雲來去。 桃李依依香暗度，誰在鞦韆，笑裏輕輕語？一片芳心千萬緒，人間沒箇安排處。

〇破陣子
四十年來家國，三千里地山河。鳳闕龍樓連霄漢，玉樹瓊枝作烟蘿。幾曾識干戈？ 一旦歸為臣虜，沈腰潘鬢銷磨。最是蒼黄辭廟日，教坊獨奏別離歌，垂淚對宮娥。

蜀後主
〇醉妝詞
者邊走，那邊走，只是尋花柳。那邊走，者邊走，莫厭金杯酒。

〇甘州曲
畫羅帬，能解束，稱腰身。柳眉桃臉不勝春，薄媚足精神。可惜淪

🟩〈九〉

落在風塵。

後蜀後主
〇木蘭花
冰肌玉骨清無汗，水殿風來暗香滿。繡簾一點月窺人，欹枕釵橫雲鬢亂。 起來瓊戶啟無聲，時見疏星渡河漢。屈指西風幾時來？只恐流年暗中換。

李白
〇桂殿秋
仙女下，董雙成，漢殿夜涼吹玉笙。曲終卻從仙官去，萬戶千門惟月明。
河漢女，玉鍊顏，雲輧往往在人間。九霄有路去無跡，嫋嫋香風生佩環。

〇連理枝
雪蓋宮樓閉，羅幕昏金翠。鬬壓闌干，香心澹薄，梅梢輕倚。噴寶

🟩〈十〉

〇菩薩蠻
猊香燼麝烟濃，馥紅綃翠被。
淺畫雲垂帔，點滴昭陽淚。咫尺宸居，君恩斷絕，似遙千里。望水晶簾外，竹枝寒，守羊車未至。
平林漠漠烟如織，寒山一帶傷心碧。暝色入高樓，有人樓上愁。 玉階空佇立，宿鳥歸飛急。何處是歸程？長亭更短亭。

〇憶秦娥
簫聲咽，秦娥夢斷秦樓月。秦樓月，年年柳色，灞陵傷別。 樂遊原上清秋節，咸陽古道音塵絕。音塵絕，西風殘照，漢家陵闕。

〇清平樂
煙深水闊，音信無由達。惟有碧天雲外月，偏照懸懸離別。 盡日感事傷懷，愁眉似鎖難開。夜夜長留半被，待君魂夢歸來。

張志和
〇漁父

🟩〈十一〉

西塞山前白鷺飛，桃花流水鱖魚肥。青箬笠，綠蓑衣，斜風細雨不須歸。
松江蟹舍主人歡，菰飯蓴羹亦共餐。楓葉落，荻花乾，醉宿漁舟不覺寒。

韓翃
〇章臺柳
章臺柳，章臺柳，往日依依今在否？縱使長條似舊垂，也應攀折他人手。

韋應物
〇調笑令
胡馬，胡馬，遠放燕支山下。跑沙跑雪獨嘶，東望西望路迷。迷路，迷路，邊草無窮日暮。
河漢，河漢，曉挂秋城漫漫。愁人起望相思，塞北江南別離。離別，離別，河漢雖同路絕。

🟩〈十二〉

王建
〇調笑令
團扇，團扇，美人竝來遮面。玉顏顦顇三年，誰復商量管弦？弦管，弦管，春草昭陽路斷。
胡蝶，胡蝶，飛上金枝玉葉。君前對舞春風，百葉桃花樹紅。紅樹，紅樹，燕語鶯嗁日暮。

戴叔倫
〇調笑令
邊草，邊草，邊草盡來兵老。山南山北雪晴，千里萬里月明。明月，明月，胡笳一聲愁絕。

劉禹錫
〇憶江南
春去也，多謝洛城人。弱柳從風疑舉袂，叢蘭裛露似霑巾。獨坐亦含嚬。

🟩〈十三〉

春去也，共惜豔陽年。猶有桃花流水上，無辭竹葉醉尊前。惟待見青天。

〇瀟湘神
湘水流，湘水流，九疑雲物至今愁。若問二妃何處所？零陵芳草露中秋。
斑竹枝，斑竹枝，淚痕點點寄相思。楚客欲聽瑤瑟怨，瀟湘深夜月明時。

白居易
〇花非花
花非花，霧非霧，夜半來，天明去。來如春夢不多時，去似朝雲無覓處。

〇憶江南
江南好，風景舊曾諳。日出江花紅勝火，春來江水綠如藍。能不憶江南？

🟩〈十四〉

江南憶，最憶是杭州。山寺月中尋桂子，郡亭枕上看潮頭。何日更重遊？
江南憶，其次憶吳宮。吳酒一杯春竹葉，吳娃雙舞醉芙蓉。早晚得相逢。

〇長相思
汴水流，泗水流，流到瓜洲古渡頭，吳山點點愁。 思悠悠，恨悠悠，恨到歸時方始休，月明人倚樓。

劉長卿
〇謫仙怨
晴川落日初低，惆悵孤舟解攜。鳥向平蕪遠近，人隨流水東西。
白雲千里萬里，明月前溪後溪。獨恨長沙謫去，江潭春草萋萋。

竇弘餘
〇廣謫仙怨

🟩〈十五〉

天寶十五載正月，安祿山反，陷沒洛陽。王師敗績，關門不守，車駕幸蜀。途次馬嵬驛，六軍不發，賜貴妃自盡，然後駕行。次駱谷，上登高，下馬望秦川，遙辭陵廟，再拜嗚咽流涕，左右皆泣。謂力士曰：「吾聽九齡之言，不到於此。」乃命中使往韶州以太牢祭之。因上馬索長笛，吹笛曲成，潸然流涕，佇立久之。時有司旋錄成譜，及鑾駕至成都，乃進此譜，請名曲。帝謂：「吾因思九齡，亦別有意，可名此曲為《謫仙怨》。」其旨屬馬嵬之事。厥後以亂離隔絕，有人自西川傳得者，無由知，但呼為《劍南神曲》。其音怨切，諸曲莫比。大曆中，江南人盛為此曲。隨州刺史劉長卿左遷睦州司馬，祖筵之內，長卿遂撰其詞，吹之為曲，意頗自得，蓋亦不知本事。余既備知，聊因暇日撰其辭，復命樂工唱之，用廣其不知者。

胡塵犯闕衝關，金輅提攜玉顏。雲雨此時蕭散，君王何日歸還？
傷心朝恨暮恨，囘首千山萬山。獨望天邊初月，蛾眉猶自彎彎。

🟩〈十六〉

康駢
〇廣謫仙怨
竇使君序《謫仙怨》，云劉隨州之辭未知本事，及詳其意，但以貴妃為懷。蓋明皇登駱谷之時，實有思賢之意，竇之所製殊不述焉。駢因更廣其辭，蓋欲兩全其事，雖才情淺拙，不逮二公，而理或可觀，貽諸識者。
晴山礙目橫天，綠疊君王馬前。鑾輅西巡蜀國，龍顏東望秦川。
曲江魂斷芳草，妃子愁凝暮煙。長笛此時吹罷，何言獨為嬋娟？

鄭符
〇閑中好
閑中好，盡日松為侶。此趣人不知，輕風度僧語。

段成式
〇閑中好

🟩〈十七〉

閑中好，塵務不縈心。坐對當窗木，看移三面陰。

張希復
〇閑中好
閑中好，幽磬度聲遲。卷上論題肇，畫中僧姓支。

溫庭筠
〇南歌子
似帶如絲柳，團酥握雪花。簾卷玉鉤斜，九衢塵欲暮，逐香車。
倭墮低梳髻，連娟細掃眉。終日兩相思，為君憔悴盡，百花時。

〇荷葉杯
楚女欲歸南浦，朝雨，溼愁紅。小船搖漾入花裏，波起隔西風。

〇憶江南
梳洗罷，獨倚望江樓。過盡千帆皆不是，斜暉脈脈水悠悠。腸斷白蘋洲。

〇蕃女怨

🟩〈十八〉

萬枝香雪開已遍，細雨雙燕。鈿蟬箏，金雀扇，畫梁相見。雁門消息不歸來，又飛囘。
磧南沙上驚雁起，飛雪千里。玉連環，金鏃箭，年年征戰。畫樓離恨錦屏空，杏花紅。

〇遐方怨
憑繡檻，解羅幃，未得君書，斷腸瀟湘春雁飛，不知征馬幾時歸？海棠花謝也，雨霏霏。

花半拆，雨初晴，未卷珠簾，夢殘惆悵聞曉鶯。宿妝眉淺粉山橫，約鬟鸞鏡裏，繡羅輕。
〇定西番
漢使昔年離別，攀弱柳，折寒梅，上高臺。千里玉關春雪，雁來人不來。羌笛一聲愁絕，月裵囘。
細雨曉鶯春晚，人似玉，柳如眉，正相思。羅幕翠簾初卷，鏡中花一枝。腸斷塞門消息，雁來稀。

🟩〈十九〉

〇酒泉子
日映紗窗金鴨小，屏山碧，故鄉春。烟靄隔，背蘭釭。 宿妝惆悵倚高閣，千里雲影薄。草初齊，花又落，燕雙飛。
楚女不歸，樓枕小河春水，月孤明。風又起，杏花稀。 玉釵斜篸雲鬟重，裙上金縷鳳。八行書，千里夢，雁南飛。

〇玉蝴蝶
秋風淒切傷離，行客未歸時。塞外草先衰，江南雁到遲。 芙蓉凋嫩臉，楊柳墮新眉。搖落使人悲，斷腸誰得知？

〇歸國遙
香玉，翠鳳寶釵垂𦋏𦌊。鈿筐交勝金粟，越羅春水綠。 畫堂照簾殘燭，夢餘更漏促。謝娘無限心曲，曉屏山斷續。
雙臉，小鳳戰篦金颭豔。舞衣無力風斂，藕絲秋色染。 錦帳繡幃斜掩，露珠清曉簟。粉心黃蘂花靨，黛眉山兩點。

〇菩薩蠻

🟩〈二十〉

小山重疊金明滅，鬢雲欲度香顋雪。嬾起畫蛾眉，弄妝梳洗遲。
照花前後鏡，花面交相映。新帖繡羅襦，雙雙金鷓鴣。

水晶簾裏頗黎枕，暖香惹夢鴛鴦錦。江上柳如烟，雁飛殘月天。
藕絲秋色淺，人勝參差翦。雙鬢隔香紅，玉釵頭上風。

蘂黃無限當山額，宿妝隱笑紗窗隔。相見牡丹時，暫來還別離。
翠釵金作股，釵上蝶雙舞。心事竟誰知？月明花滿枝。

翠翹金縷雙鸂鷘，水文細起春池碧。池上海棠梨，雨晴紅滿枝。
繡衫遮笑靨，烟草黏飛蝶。青瑣對芳菲，玉關音信稀。

杏花含露團香雪，綠楊陌上多離別。燈在月朧明，覺來聞曉鶯。
玉鉤褰翠幕，妝淺舊眉薄。春夢正關情，鏡中蟬鬢輕。

玉樓明月長相憶，柳絲嫋娜春無力。門外草萋萋，送君聞馬嘶。
畫羅金翡翠，香燭銷成淚。花落子規嗁，綠窗殘夢迷。

鳳皇相對盤金縷，牡丹一夜經微雨。明鏡照新妝，鬢輕雙臉長。
畫樓相望久，闌外垂絲柳。音信不歸來，社前雙燕囘。

🟩〈二十一〉

牡丹花謝鶯聲歇，綠楊滿院中庭月。相憶夢難成，背窗燈半明。
翠鈿金壓臉，寂寞香閨掩。人遠淚闌干，燕飛春又殘。
滿宮明月梨花白，故人萬里關山隔。金雁一雙飛，淚痕霑繡衣。
小園芳草綠，家住越溪曲。楊柳色依依，燕歸君不歸。
寶函鈿雀金鸂鷘，沈香閣上吳山碧。楊柳又如絲，驛橋春雨時。
畫樓音信斷，芳草江南岸。鸞鏡與花枝，此情誰得知？
南園滿地堆輕絮，愁聞一霎清明雨。雨後卻斜陽，杏花零落香。
無言勻睡臉，枕上屏山掩。時節欲黃昏，無憀獨倚門。
夜來皓月纔當午，重簾悄悄無人語。深處麝烟長，臥時留薄妝。
當年還自惜，往事那堪憶。花露月明殘，錦衾知曉寒。
雨晴夜合玲瓏日，萬枝香嫋紅絲拂。閑夢憶金堂，滿庭萱草長。
繡簾垂𦋏𦌊，眉黛遠山綠。春水渡溪橋，凭闌魂欲消。
竹風輕動庭除冷，珠簾月上玲瓏影。山枕隱濃妝，綠檀金鳳皇。
兩蛾愁黛淺，故國吳宮遠。春恨正關情，畫樓殘點聲。

🟩〈二十二〉

〇清平樂
上陽春晚，宮女愁娥淺。新歲清平思同輦，爭奈長安路遠。鳳帳鴛被徒熏，寂寞花鎖千門。競把黃金買賦，為妾將上明君。
洛陽愁絕，楊柳花飄雪。終日行人爭攀折，橋下水流嗚咽。上馬爭勸離觴，南浦鶯聲斷腸。愁殺平原年少，囘首揮淚千行。

〇更漏子
柳絲長，春雨細，花外漏聲迢遞。驚塞雁，起城烏，畫屏金鷓鴣。
香霧薄，透簾幕，惆悵謝家池閣。紅燭背，繡簾垂，夢長君不知。
星斗稀，鐘鼓歇，簾外曉鶯殘月。蘭露重，柳風斜，滿庭堆落花。
虛閣上，倚闌望，還似去年惆悵。春欲暮，思無窮，舊歡如夢中。
相見稀，相憶久，眉淺澹烟如柳。垂翠幕，結同心，待郎熏繡衾。
城上月，白如雪，蟬鬢美人愁絕。宮樹暗，鵲橋橫，玉籤初報明。
玉爐香，紅蠟淚，偏照畫堂秋思。眉翠薄，鬢雲殘，夜長衾枕寒。
梧桐樹，三更雨，不道離情正苦。一葉葉，一聲聲，空階滴到明。

🟩〈二十三〉

〇河瀆神
河上望叢祠，廟前春雨來時。楚山無限鳥飛遲，蘭櫂空傷別離。
何處杜鵑嗁不歇？豔紅開盡如血。蟬鬢美人愁絕，百花芳草佳節。

孤廟對寒潮，西陵風雨瀟瀟。謝娘惆悵倚蘭橈，淚流玉筯千條。
暮天愁聽思歸樂，早梅香滿山郭。囘首兩情蕭索，離魂何處飄泊？
銅皷賽神來，滿庭幡蓋裵囘。水村江浦過風雷，楚山如畫烟開。
離別艣聲空蕭索，玉容惆悵妝薄。青麥燕飛落落，卷簾愁對珠閣。

〇河傳
湖上閑望，雨蕭蕭，煙浦花橋路遙。謝娘翠蛾愁不銷，終朝夢魂迷晚潮。
蕩子天涯，歸櫂遠，春已晚。鶯語空腸斷，若邪溪，溪水西。柳堤不聞郎馬嘶。

🟩〈二十四〉

〇木蘭花
家臨長信往來道，乳燕雙雙拂烟草。油壁車輕金犢肥，流蘇帳曉春雞早。
籠中嬌鳥暖猶睡，簾外落花閑不掃。衰桃一樹近前池，似惜容顏鏡中老。

皇甫松
〇竹枝
檳榔花發（竹枝），鷓鴣倣（女兒）。雄飛烟瘴（竹枝），雌亦飛（女兒）。
木棉花盡（竹枝），荔支垂（女兒）。千花萬花（竹枝），待郎歸（女兒）。
芙蓉竝蔕（竹枝），一心連（女兒）。花侵槅子（竹枝），眼應穿（女兒）。
筵中蠟燭（竹枝），淚珠紅（女兒）。合歡挑核（竹枝），兩人同（女兒）。
斜江風起（竹枝），動橫波（女兒）。劈開蓮子（竹枝），苦心多（女兒）。
山頭桃花（竹枝），谷底杏（女兒）。兩花窈窕（竹枝），遙相映（女兒）。

〇摘得新

酌一卮，須教玉笛吹。錦筵紅蠟燭，莫來遲。繁紅一夜經風雨，是

🟩〈二十五〉

空枝。

〇憶江南
蘭燼落，屏上暗紅蕉。閑夢江南梅熟日，夜船吹笛雨瀟瀟。人語驛邊橋。
樓上寢，殘月下簾旌。夢見秣陵惆悵事，桃花柳絮滿江城。雙髻坐吹笙。

司空圖
〇酒泉子
買得杏花十載，歸來方始坼。假山西畔藥闌東，滿枝紅。旋開旋落旋成空，白髮多情人更惜，黃昏把酒祝東風，且從容。

韓偓
〇生查子
侍女動妝匳，故故驚人睡。那知本未眠，背面偷垂淚。 嬾卸鳳皇釵，羞入鴛鴦被。時復見殘燈，和烟墜金穗。

🟩〈二十六〉

張曙
〇浣溪沙
枕障熏爐隔繡帷，二年終日苦相思。杏花明月始應知。 天上人間何處去？舊歡新夢覺來時，黃昏微雨畫簾垂。

唐五代詞選 卷中

〈二十七〉

韋莊
〇天仙子
蟾采霜華夜不分，天外鴻聲枕上聞。繡衾香冷嬾重熏，人寂寂，葉紛紛，纔睡依前夢見君。

〇定西番
挑盡金燈紅燼，人灼灼，漏遲遲。未眠時，斜倚銀屏無語，閑愁上翠眉。悶殺梧桐殘雨，滴相思。

〇思帝鄉
雲髻墜，鳳釵垂。髻墜釵垂，無力枕函欹。翡翠屏深，月落漏依依。說盡人間天上，兩心知。

〇上行杯
芳草灞陵春岸，柳烟深，滿樓弦管。一曲離聲腸寸斷，今日送

🟩〈二十八〉

君千萬。紅縷玉盤金鏤盞，須勸，珍重意，莫辭滿。

〇浣溪沙
夜夜相思更漏殘，傷心明月凭闌干。想君思我錦衾寒。咫尺畫堂深似海，憶來惟把舊書看。幾時攜手入長安。

〇歸國遙
春欲暮，滿地落花紅帶雨。惆悵玉籠鸚鵡，單棲無伴侶。 南望去程何許？問花花不語。早晚得同歸去，恨無雙翠羽。
金翡翠，為我南飛傳我意。罨畫橋邊春水，幾年花下醉。 別後只知相愧，淚珠難遠寄。羅幕繡幃鴛被，舊歡如夢裏。

〇菩薩蠻
紅樓別夜堪惆悵，香燈半卷流蘇帳。殘月出門時，美人和淚辭。
琵琶金翠羽，弦上黃鶯語。勸我早歸家，綠窗人似花。
人人盡說江南好，遊人只合江南老。春水碧於天，畫船聽雨眠。
壚邊人似月，皓腕凝雙雪。未老莫還鄉，還鄉須斷腸。

🟩〈二十九〉

如今卻憶江南樂，當時年少春衫薄。騎馬倚斜橋，滿樓紅袖招。
翠屏金屈曲，醉入花叢宿。此度見花枝，白頭誓不歸。
洛陽城裏春光好，洛陽才子他鄉老。柳暗魏王隄，此時心轉迷。
桃花春水淥，水上鴛鴦浴。凝恨對殘暉，憶君君不知。

〇更漏子
鐘鼓寒，樓閣暝，月照古桐金井。深院閉，小庭空，落花香露紅。
烟柳重，春霧薄，燈背水窗高閣。閑倚戶，暗霑衣，待郎郎不歸。

〇謁金門
春雨足，染就一溪新綠。柳外飛來雙羽玉，弄晴相對浴。 樓外翠簾高軸，倚遍闌干幾曲。雲淡水平烟樹簇，寸心千里目。
空相憶，無計得傳消息。天上嫦娥人不識，寄書何處覓？ 新睡覺來無力，不忍把君書跡。滿院落花春寂寂，斷腸芳草碧。

〇清平樂
春愁南陌，故國音書隔。細雨霏霏梨花白，燕拂畫簾金額。盡

🟩〈三十〉

日相望，王孫塵滿衣上。淚痕誰向橋邊吹笛？駐馬西望銷魂。
野花芳草寂寞，關山道，柳吐金絲鶯語早。惆悵香閨暗老。羅帶悔結同心，獨凭朱闌思深。夢覺半牀斜月，小窗風觸鳴琴。
鶯嗁殘月，繡閣香燈滅。門外馬嘶郎欲別，正是落花時節。 妝成不畫蛾眉，含愁獨倚金扉。去路香塵莫掃，掃即郎去歸遲。

〇應天長
綠槐陰裏黃鶯語，深院無人春晝午。畫簾垂，金鳳舞，寂寞繡屏香一炷。 碧天雲無定處，空有夢魂來去。夜夜綠窗風雨，斷腸君信否？
別來半歲音書絕，一寸離腸千萬結。難相見，易相別，又是玉樓花似雪。 暗相思，無處說，惆悵夜來烟月。想得此時情切，淚霑紅袖黦。

〇荷葉杯
絕代佳人難得，傾國。花下見無期，一雙愁黛遠山眉。不忍更思惟，閑掩翠屏金鳳。殘夢，羅幕畫堂空。碧天無路信難通，惆悵

🟩〈三十一〉

舊房櫳。
記得那年花下，深夜，初識謝娘時。水堂西面畫簾垂，攜手暗相期。 惆悵曉鶯殘月，相別，從此隔音塵。如今俱是異鄉人，相見更無因。

〇木蘭花
獨上小樓春欲暮，愁望玉關芳草路。消息斷，不逢人，卻斂細眉歸繡戶。 坐看落花空歎息，羅袂溼班紅淚滴。千山萬水不曾行，魂夢欲教何處覓？

〇小重山
一閉昭陽春又春，夜寒宮漏永，夢君恩。臥思陳事暗消魂，羅衣溼，紅袂有嗁痕。 歌吹隔重閽，遶庭芳草綠，倚長門。萬般惆悵向誰論？凝情立，宮殿欲黃昏。

〇望遠行
欲別無言倚畫屏，含恨暗傷情。謝家庭樹錦雞鳴，殘月落邊城。
人欲別，馬頻嘶，綠槐千里長隄。出門芳草路萋萋，雲雨別來

🟩〈三十二〉

易東西，不忍別君後，卻入舊香閨。

牛嶠
〇江城子
鵁鶄飛起郡城東，碧江空，半灘風。越王宮殿，蘋葉藕花中。簾卷水樓魚浪起，千片雪，雨濛濛。
極浦烟消水鳥飛，離筵分手時。送金卮，渡口楊花，狂雪任風吹。日暮空江波浪急，芳草岸，柳如絲。

〇定西番
紫塞月明千里，金甲冷，戍樓寒。夢長安，鄉思望中天闊，漏殘星亦殘。畫角數聲嗚咽，雪漫漫。

〇望江怨
東風急，惜別花時手頻執，羅幃愁獨入。馬嘶殘雨春蕪溼，倚門立。寄語薄情郎，粉香和淚泣。

〇菩薩蠻

🟩〈三十三〉

舞帬香㬉金泥鳳，畫梁語燕驚殘夢。門外柳花飛，玉郎猶未歸。
愁勻紅粉淚，眉翦春山翠。何處是遼陽？錦屏春晝長。

〇更漏子
綠雲鬢上飛金雀，愁眉斂翠春烟薄。香閣掩芙蓉，畫屏山幾重。
窗寒天欲曙，猶結同心苣。啼粉涴羅衣，問郎何日歸？
南浦情，紅粉淚，爭奈兩人深意。低翠黛，卷征衣，馬嘶霜葉飛。
招手別，寸腸結，還是去年時節。書託雁，夢歸家，覺來江月斜。

〇感恩多
兩條紅粉淚，多少香閨意？彊攀桃李枝，斂愁眉。 陌上鶯嗁蝶舞，柳花飛。柳花飛，願得郎心，憶家還早歸。

〇應天長
玉樓春望晴烟滅，舞衫斜卷金條脫。黃鸝嬌轉聲初歇，杏花飄盡龍山雪。 鳳釵低赴節，筵上王孫愁絕。鴛鴦對銜羅結，兩情深夜月。

🟩〈三十四〉

毛文錫
〇醉花間
休相問，怕相問，相問還添恨。春水滿塘生，㶉𫛶還相趁。 昨夜雨霏霏，臨明寒一陣。偏憶戍樓人，久絕邊庭信。
深相憶，莫相憶，相憶情難極。銀漢是紅牆，一帶遙相隔。 金盤珠露滴，兩岸榆花白。風搖玉佩清，今夕為何夕？

〇更漏子
春夜闌，春恨切，花外子規嗁月。人不見，夢難憑，紅紗一點燈。
偏怨別，是芳節，庭下丁香千結。宵霧散，曉霞輝，梁間雙燕飛。

〇虞美人
鴛鴦對浴銀塘暖，水面蒲梢短。垂楊低拂麴塵波，蛛絲結網露珠多，滴圓荷。 遙思桃葉吳江碧，便是天河隔。錦鱗紅鬣影沈沈，相思空有夢，相尋意難任。
寶檀金縷鴛鴦枕，綬帶盤宮錦。夕陽低映小窗明，南園綠樹語

🟩〈三十五〉

鶯鶯，夢難成。 玉爐香煖頻添炷，滿地飄輕絮。珠簾不卷度沈烟，庭前閑立畫鞦韆，豔陽天。

〇臨江仙
暮蟬聲盡落斜陽，銀蟾影挂瀟湘。黃陵廟側水茫茫，楚山紅樹，烟雨隔高唐。 岸泊漁燈風颭碎，白蘋遠散濃香。靈娥鼓瑟韻清商，朱弦淒切，雲散碧天長。

〇甘州遍
秋風緊，平磧雁行低。陣雲齊，蕭蕭颯颯，邊聲四起，愁聞戍角與征鼙。 青冢北，黑山西，沙飛聚散無定，往往路人迷。鐵衣冷戰，馬血霑蹏，破蕃奚。鳳皇詔下，步步躡丹梯。

和凝
〇漁父
白芷汀寒立鷺鷥，蘋風輕翦浪花時。烟冪冪，日遲遲，香引芙蓉惹釣絲。

🟩〈三十六〉

〇天仙子
洞口春紅飛蔌蔌，僊子含愁眉黛綠。阮郎何事不歸來？嬾燒金，慵篆玉，流水桃花空斷續。

〇薄命女
天欲曉，宮漏穿花聲繚繞。窗裏星光少，冷露寒侵帳額，殘月光沈樹杪。夢斷錦幃空悄悄，彊起愁眉小。

〇春光好
蘋葉輭，杏花明，畫船輕。雙浴鴛鴦出綠汀，櫂歌聲。 春水無風無浪，春天半雨半晴。紅粉相隨南浦晚，幾含情。

〇喜遷鶯
曉月墜，宿雲披，銀燭錦屏帷。建章鐘動玉繩低，宮漏出花遲。
春態淺，來雙燕，紅日漸長一綫。嚴妝欲罷轉黃鵬，飛上萬年枝。

牛希濟
〇生查子

🟩〈三十七〉

春山烟欲收，天澹星稀小。殘月臉邊明，別淚臨清曉。 語已多，情未了，囘首猶重道。記得綠羅帬，處處憐芳草。

〇謁金門
新月曲如眉，未有團圞意。紅豆不堪看，滿眼相思淚。 終日劈桃穰，人在心兒裏。兩朵隔牆花，早晚成連理。
秋已暮，重疊關山岐路。嘶馬搖鞭何處去？曉禽霜滿樹。 夢斷禁城鐘鼓，淚滴枕檀無數。一點凝紅和薄霧，翠蛾愁不語。

〇臨江仙
峭碧參差十二峯，冷烟寒樹重重。瑤姬宮殿是仙蹤，金爐珠帳，香靄晝偏濃。 一自楚王驚夢斷，人間無路相逢。至今雲雨帶愁容，月斜江上，征櫂動晨鐘。

薛昭蘊
〇相見歡
羅襦繡袂香紅，畫堂中。細草平沙，蕃馬小屏風。 卷羅幕，凭妝

🟩〈三十八〉

閣，思無窮，暮雨輕煙，魂斷隔簾櫳。

〇女冠子
求仙去也，翠鈿金篦盡捨，入嵒巒。霧卷黃羅帔，雲雕白玉冠。
野煙溪洞冷，林月石橋寒。靜夜松風下，禮天壇。

〇浣溪沙
粉上依稀有淚痕，郡庭花落欲黃昏。遠情深恨與誰論？ 記得去年寒食日，延秋門外卓金輪。日斜人散暗銷魂。
握手河橋柳似金，蜂須輕惹百花心。蕙風蘭思寄清琴。 意滿便同春水滿，情深還似酒杯深。楚烟湘月兩沈沈。
江館清秋纜客船，故人相送夜開筵。麝烟蘭燄簇花鈿。 正是斷魂迷楚雨，不堪離恨咽湘弦。月高霜白水連天。
越女淘金春水上，步搖雲鬢佩鳴璫。渚風江草又清香。 不為遠山凝翠黛，只應含恨向斜陽。碧桃花謝憶劉郎。

〇謁金門

🟩〈三十九〉

春滿院，疊損羅衣金綫。睡覺水精簾未卷，簾前雙語燕。 斜掩金鋪一扇，滿地落花千片。早是相思腸欲斷，忍教頻夢見。

〇喜遷鶯
清明節，雨晴天，得意正當年。馬驕泥輭，錦連乾，香袖半籠鞭。
花色融人競賞，盡是繡鞍朱鞅。日斜無計更留連，歸路草和烟。

〇小重山
春到長門春草青，玉階華露滴，月朧明。東風吹斷紫簫聲，宮漏促，簾外曉嗁鶯。 愁極夢難成，紅妝流宿淚，不勝情。手挼裙帶遶花行，思君切，羅幌暗塵生。
秋到長門秋草黃，畫梁雙燕去，出宮牆。玉簫無復理霓裳，金蟬墜，鸞鏡掩休妝。 憶昔在昭陽，舞衣紅綬帶，繡鴛鴦。至今猶惹御爐香，魂夢斷，愁聽漏更長。

顧夐
〇荷葉杯

🟩〈四十〉

夜久歌聲怨咽，殘月。菊冷露微微，看看溼透縷金衣。歸摩歸，歸摩歸。
一去又乖期信，春盡。滿院長莓苔，手挼裙帶獨裵囘。來摩來，來摩來。

〇訴衷情
香滅簾垂春漏永，整鴛衾，羅帶重。雙鳳縷黃金，窗外月光臨。沈沈，斷腸無處尋，負春心。

〇楊柳枝
秋夜香閨思寂寥，漏迢迢。鴛幃羅幌麝烟銷，燭光搖。 正憶玉郎遊蕩去，無尋處，更聞簾外雨瀟瀟，滴芭蕉。

〇醉公子
漠漠秋雲澹，紅藕香侵檻。枕倚小山屏，金鋪向晚扃。 睡起橫波慢，獨望情何限。衰柳數聲蟬，魂銷似去年。
岸柳垂金綫，雨晴鶯百轉。家住綠楊邊，往來多少年。 馬嘶芳

🟩〈四十一〉

草遠，高樓簾半卷，斂袖翠蛾攢。相逢爾許難。

〇浣溪沙
紅藕香寒翠渚平，月籠虛閣夜蛩清，塞鴻驚夢兩牽情。 寶帳玉爐殘麝冷，羅衣金縷暗塵生，小窗孤燭淚縱橫。
雲澹風高葉亂飛，小庭寒雨綠苔微。深閨人靜掩屏帷。粉黛暗愁金帶枕，鴛鴦空繞畫羅衣。那堪孤負不思歸。

〇河傳
燕颺晴景，小窗屏暖，鴛鴦交頸。菱花掩卻翠鬟攲，慵整，海棠簾外影。 繡幃香斷金鸂鶒，無消息，心事空相憶。倚東風，春正濃，愁紅，淚痕衣上重。
櫂舉舟去，波光渺渺，不知何處？岸花汀草，共依依，雨微鷓鴣相逐飛。 天涯離恨，江聲咽，嗁猨切。此意向誰說？倚蘭橈，獨無憀，魂銷，小爐香欲焦。

〇木蘭花

🟩〈四十二〉

月照玉樓春漏促，颯颯風搖庭砌竹。夢驚鴛被覺來時，何處管弦聲斷續？ 惆悵少年遊冶去，枕上兩蛾攢細綠。曉鶯簾外語花枝，背帳猶殘紅蠟燭。

〇臨江仙
碧染長空池似鏡，倚樓閑望凝情。滿衣紅藕細香清。象牀珍簟，山障掩玉琴橫。 暗想昔時歡笑事，如今赢得愁生。博山爐煖，澹烟輕，蟬吟人靜，殘日傍小窗明。

鹿虔扆
〇女冠子
步虛壇上，絳節霓旌相向，引真仙。玉佩搖蟾影，金爐嫋麝烟。
露濃霜簡濕，風緊羽衣偏。欲留難得住，卻歸天。

〇臨江仙
金鎖重門荒苑靜，綺窗愁對秋空。翠華一去寂無蹤，玉樓歌吹，聲斷已隨風。 烟月不知人事改，夜闌還照深宮。藕花相向野

🟩〈四十三〉

塘中，暗傷亡國，清露泣香紅。

魏承班
〇生查子
無賴曉鶯驚夢斷，起來殘酒初醒。映窗絲柳嫋烟青，翠簾慵卷。
約砌杏花零，一自玉郎遊冶去，蓮凋月慘儀形。暮天微雨灑閑庭，手挼裙帶，無語倚雲屏。

〇謁金門
烟雨晚晴天，零落花無語。難話此時心，梁燕雙來去。 琴韻對薰風，有恨和情撫。腸斷，斷弦頻，淚滴黃金鏤。
烟水闊，人值清明時節。雨細花零鶯語切，愁腸千萬結。 雁去音徽斷絕，有恨欲憑誰說？無事傷心猶不徹，春時容易別。

尹鶚
〇女冠子
雙成伴侶，去去不知何處？有佳期，霞帔金絲薄，花冠玉葉危。

🟩〈四十四〉

懶乘丹鳳子，學跨小龍兒。叵耐天風緊，挫腰肢。

〇菩薩蠻
隴雲暗合秋天白，俯窗獨坐窺烟陌。樓際角重吹，黃昏方醉歸。
荒唐難共語，明日還應去。上馬出門時，金鞭莫與伊。

〇滿宮花
月沈沈，人悄悄，一炷後庭香嫋。風流帝子不歸來，滿地禁花慵掃。 離恨多，相見少，何處醉迷三島？漏清宮樹子規嗁，愁鎖碧窗春曉。

〇臨江仙
深秋寒夜銀河靜，月明深院中庭。西窗幽夢等閑成，逡巡覺後，特地恨難平。 紅燭半條殘燄短，依稀暗背銀屏。枕前何事最傷情？梧桐葉上，點點露珠零。

毛熙震
〇何滿子

🟩〈四十五〉

寂寞芳菲暗度，歲華如箭堪驚。緬想舊歡多少事，轉添春思難平。曲檻絲垂金柳，小窗弦斷銀箏。深院空聞燕語，滿園閑落花輕。一片相思休不得，忍教長日愁生。誰見夕陽孤夢，覺來無限傷情。

〇浣溪沙
花榭香紅烟景迷，滿庭芳草綠萋萋。金鋪閑掩繡簾低。 紫燕一雙嬌語碎，翠屏十二晚峯齊。夢魂消散醉空閨。
梨花滿院飄香雪，高樓夜靜風箏咽。斜月照簾帷，憶君和夢稀。
小窗燈影背，燕語驚愁態。屏掩斷香飛，行雲山外歸。

〇清平樂
春光欲暮，寂寞閑庭戶。粉蝶雙雙穿檻舞，簾卷晚天疏雨。 含愁獨倚閨幃，玉爐烟斷香微。正是銷魂時節，東風滿院花飛。

〇更漏子

🟩〈四十六〉

秋色清，河影淡，深戶燭寒光暗。綃幌碧，錦衾紅，博山香炷融。
更漏咽，蛩鳴切，滿院霜華如雪。新月上，薄雲收，映簾懸玉鉤。

〇臨江仙
幽閨欲曙聞鶯囀，紅窗月影微明。好風頻謝落花聲，隔幃殘燭，猶照綺屏箏。 繡被錦茵眠玉媆，炷香斜嫋烟輕。澹蛾羞斂不勝情，暗思閑夢，何處逐雲行。

李珣
〇漁父
櫂驚鷗飛水濺袍，影隨潭面柳垂縚。終日醉，絕塵勞，曾見錢塘八月濤。
烟漠漠，雨淒淒，岸花零落鷓鴣嗁。遠客扁舟臨野渡，思鄉處，潮退水平春色暮。
蘭橈舉，水文開，競攜藤籠采蓮來。囘塘深處遙相見，邀同宴，淥

🟩〈四十七〉

酒一卮紅上面。
歸路近，扣舷歌，采真珠處水風多。曲岸小橋山月過，烟深鎖，豆蔻花垂千萬朵。
乘綵舫，過蓮塘，櫂歌驚起睡鴛鴦。帶香遊女偎伴笑，爭窈窕，競折團荷遮晚照。
傾綠蟻，泛紅蠃，閑邀女伴簇笙歌。避暑信船輕浪裏，閑游戲，夾岸荔支紅蘸水。
雲帶雨，浪迎風，釣翁囘櫂碧灣中。春酒香熟鱸魚美，誰同醉？纜卻扁舟篷底睡。
沙月靜，水烟輕，芰荷香裏夜船行。綠鬟紅臉誰家女？遙相顧，緩唱櫂歌極浦去。
漁市散，渡船稀，越南雲樹望中微。行客待潮天欲暮，迷春浦，愁聽猩猩嗁瘴雨。
攏雲髻，背犀梳，焦紅衫映綠羅裾。越王臺下春風暖，花盈岸，遊

🟩〈四十八〉

賞每邀鄰女伴。
相見處，晚晴天，刺桐花下越臺前。暗裏囘眸深屬意，遺雙翠，騎象背人先過水。
攜籠去，采菱歸，碧波風起雨霏霏。趁岸小船齊櫂急，羅衣溼，出向桄桹樹下立。
雲髻重，葛衣輕，見人微笑亦多情。拾翠采珠能幾許？來還去，爭及村居織機女。
登畫舸，泛清波，采蓮時唱采蓮歌。攔櫂聲齊羅袖斂，池光颭，驚起沙鷗八九點。
雙髻墜，小眉彎，笑隨女伴下春山。玉纖遙指花深處，爭囘顧，孔雀雙雙迎日舞。
紅豆蔻，紫玫瑰，謝娘家接越王臺。一曲鄉歌齊撫掌，堪遊賞，酒酌蠃杯流水上。
山果熟，水花香，家家風景有池塘。木蘭舟上珠簾卷，歌聲遠，椰

🟩〈四十九〉

子酒傾鸚鵡醆。
新月上，遠烟開，慣隨潮水采珠來。櫂穿花過，歸溪口，酤春酒，小艇纜牽垂岸柳。

〇西溪子
金縷翠鈿浮動，妝罷小窗圓夢。日高時，春已老，人未到，滿地落花慵掃。無語倚屏風，泣殘紅。

〇酒泉子
雨漬花零，紅散香凋，池兩岸，別情遙。春歌斷，掩銀屏。 孤帆早晚離三楚，閑理鈿箏愁幾許，曲中情，弦上語，不堪聽。
秋雨連緜，聲散敗荷叢裏，那堪深夜枕前聽，酒初醒。 牽愁惹思更無停，燭暗香凝。天欲曙，細和烟，冷和雨，透簾旌。

〇浣溪沙
訪舊傷離欲斷魂，無因重見玉樓人。六街微雨鏤香塵。 早為不逢巫峽夢，那堪虛度錦江春。遇花傾酒莫辭頻。

🟩〈五十〉

紅藕花香到檻頻，可堪閑憶似花人。舊歡如夢絕音塵。 翠疊畫屏山隱隱，冷鋪文簟水潾潾。斷魂何處一蟬新？

〇巫山一段雲
古廟依青嶂，行宮枕碧流。水聲山色鎖妝樓，往事思悠悠。 雲雨朝還暮，烟花春復秋。嗁猨何必近孤舟？行客自多愁。

〇菩薩蠻
囘塘風起波文細，刺桐花裏門斜閉。殘日照平蕪，雙雙飛鷓鴣。
征帆何處客？相見還相隔。不語欲魂銷，望中烟水遙。
隔簾微雨雙飛燕，砌花零落紅深淺。捻得寶箏調，心隨征櫂遙。
楚天雲外路，動便經年去。香斷畫屏深，舊歡何處尋？

〇漁歌子
柳垂絲，花滿樹，啼鶯楚岸春天暮。櫂輕舟，出深浦，緩唱漁郎歸去。
罷垂綸，還酌醑，孤村遙指雲遮處。下長汀，臨深渡，驚起一行沙鷺。

🟩〈五十一〉

〇河傳
去去，何處？迢迢巴楚，山水相連。朝雲暮雨，依舊十二峯前。猨聲到客船。 愁腸豈異丁香結？因離別，故國音書絕。想佳人，花下對明月，春風恨應同。
春暮，微雨，送君南浦。愁斂雙蛾，落花深處，嗁鳥似逐離歌。粉檀珠淚和。 臨流更把同心結，情哽咽，後會何時節？不堪囘首，相望已隔汀洲，櫓聲幽。

〇定風波
雁過秋空夜未央，隔窗烟月鎖蓮塘。往事豈堪容易想，惆悵，故人迢遰在瀟湘。 縱有回文重疊意，誰寄？解鬟臨鏡泣殘妝。沈水香消金鴨冷，愁永，候蟲聲接杵聲長。
簾外烟和月滿庭，此時閑坐若為情？小閣擁爐殘酒醒，愁聽，寒風葉落一聲聲。 惟恨玉人芳信阻，雲雨，屏帷寂寞夢難成。斗轉更關心杳杳，將曉，銀釭斜照綺琴橫。

🟩〈五十二〉

唐五代詞選 卷下

🟩〈五十三〉

歐陽炯
〇南歌子
錦帳銀燈影，紗窗玉漏聲。迢迢永夜夢難成，愁對小庭秋色月空明。

〇西江月
月映長江秋水，分明冷浸星河。淺沙汀上白雲多，雪散幾叢蘆葦。 扁舟倒影寒潭，烟光遠罩輕波。笛聲何處響？漁歌兩岸蘋香暗起。

〇更漏子
三十六宮秋夜永，露華點滴高梧。丁丁玉漏咽銅壺，明月上金鋪。 紅線毯，博山爐，香風暗觸流蘇。羊車一去長青蕪，鏡塵鸞綵孤。

🟩〈五十四〉

〇三字令
春欲盡，日遲遲，牡丹時。羅幌卷，翠簾垂，彩牋書，紅粉淚，兩心知。
人不在，燕空歸，負佳期。香燼落，枕函欹，鼓月分明，花澹薄，惹相思。

〇南鄉子
嫩草如烟，石榴花發海南天。日暮江亭，春影淥，鴛鴦浴，永遠山長看不足。
畫舸停橈，槿花籬外竹橫橋。水上遊人，沙上女，囘顧笑，指芭蕉林裏住。
岸遠沙平，日斜歸路晚霞明。孔雀自憐金翠尾，臨水認，得行人驚不起。
洞口誰家，木蘭船繫木蘭花。紅袖女郎相引去，遊南浦，笑倚春風相對語。
路入南中，桄榔葉暗蓼花紅。兩岸人家微雨後，收紅豆，樹底纖

🟩〈五十五〉

纖擡素手。

〇江城子
袖斂鮫綃採，香深洞笑相邀。藤杖枝頭，蘆酒滴，鋪葵席，豆蔻花間越晚日。
晚日金陵岸草平，落霞明，水無情。六代繁華，暗逐逝波聲，空有姑蘇臺上月，如西子，鏡照江城。

歐陽彬
〇生查子
竟日畫堂歡，入夜重開宴。翦燭蠟烟香，促席花光顫。 待得月華來，滿院如鋪練。門外簇驊騮，直待更深散。

閻選
〇定風波
江水沈沈帆影過，游魚到晚透寒波。渡口雙雙飛白鳥，烟嫋，蘆花深處隱漁歌。 扁舟短楫歸蘭浦，人去，蕭蕭竹徑透青莎，深

🟩〈五十六〉

夜無風，新雨歇。涼月露，迎珠顆，入圓荷。

孫光憲
〇竹枝
門前春水（竹枝），白蘋花（女兒）。岸上無人（竹枝），小艇斜（女兒）。商女經過（竹枝），江欲暮（女兒）。散拋殘食（竹枝），飼神鵶（女兒）。
亂繩千結（竹枝），絆人深（女兒）。越羅萬文（竹枝），表長尋（女兒）。楊柳在身（竹枝），垂意緒（女兒）。藕花落盡（竹枝），見蓮心（女兒）。

〇浣溪沙
蓼岸風多橘柚香，江邊一望楚天長。片帆烟際閃孤光。 目送征鴻飛杳杳，思隨流水去茫茫。蘭紅波碧憶瀟湘。
花漸凋疏不耐風，畫簾垂地晚堂空。墮階縈蘚舞愁紅。 膩粉半黏金靨子，殘香猶煖繡薰籠。蕙心無處與人同。
輕打銀箏墜燕泥，斷絲高罥畫樓西。花冠閑上午牆嗁。 粉籜半開新竹逕，紅苞盡落舊桃蹊。不堪終日閉深閨。

🟩〈五十七〉

〇河傳
花落烟薄，謝家池閣，寂寞春深。翠蛾輕斂意沈吟，霑襟，無人知此心。 玉爐香斷霜灰冷，簾鋪影，梁燕歸紅杏。晚來天，空悄然，孤眠枕檀雲髻偏。
風颭波斂，團荷閃閃，珠傾露點。木蘭舟上，何處吳娃越豔，藕花紅照臉。 大隄狂殺襄陽客，烟波隔，渺渺湖光白。身已歸，心不歸，斜暉遠汀鸂鶒飛。

〇菩薩鬘
月華如水籠香砌，金鐶碎撼門初閉。寒影墮高簷，鉤垂一面簾。
碧烟輕嫋嫋，紅戰燈花笑。即此是高唐，掩屏秋夢長。
花冠頻鼓牆頭翼，東方澹白連窗色。門外早鶯聲，背樓殘月明。
薄寒籠醉態，依舊鉛華在。握手送人歸，半拕金縷衣。
木綿花映叢祠小，越禽聲裏春光曉。銅鼓與蠻歌，南人祈賽多。
客帆風正急，茜袖偎檣立。極浦幾囘頭，烟波無限愁。

🟩〈五十八〉

〇河瀆神
汾水碧依依，黃雲落葉初飛。翠娥一去不言歸，廟門空掩斜暉。
四壁陰森排古畫，依舊瓊輪羽駕。小殿沈沈清夜，銀燈飄落香灺。
江上草芊芊，春晚湘妃廟前。一方卵色楚南天，數行斜雁聯翩。
獨倚朱闌情不極，魂斷終朝相憶。兩槳不知消息，遠汀時起鸂鶒。

〇後庭花
石城依舊空江國，故宮春色。七尺青絲芳草綠，絕世難得。 玉英凋落盡，更何人識？野棠如織，只是教人添怨憶，悵望無極。

〇酒泉子
空磧無邊，萬里陽關道路，馬蕭蕭，人去去，隴雲愁。 香貂舊製戎衣窄，胡霜千里白。綺羅心，魂夢隔，上高樓。
曲檻小樓，正是鶯花二月，思無憀，愁欲絕，鬱離襟。 展屏空對

🟩〈五十九〉

瀟湘水，眼前千萬里，淚掩紅，眉斂翠，恨沈沈。
等閑無語，春恨如何去？終是疏狂留不住，花暗柳濃何處？ 盡日目斷魂飛，晚窗斜界殘暉。長恨朱門薄暮，繡鞍驄馬空歸。

〇風流子
茅舍槿籬溪曲，雞犬自南自北。菰葉長，水葓開，門外春波漲淥。 聽織聲促，軋軋鳴梭穿屋。
金絡玉銜嘶馬，繫向綠楊陰下。朱戶掩，繡簾垂，曲院水流花謝。 歡罷歸也，猶在九衢深夜。

〇定西番
雞祿山前遊騎，邊草白，朔天明。馬蹏輕， 鵲面弓離短韔，彎來月欲成。一隻鳴髇雲外，曉鴻驚。
帝子枕前秋夜，霜幄冷，月華明。正三更， 何處戍樓，寒笛夢殘聞一聲？遙想漢關萬里，淚縱橫。

🟩〈六十〉

〇八拍蠻
孔雀尾拖金綫長，怕人飛起入丁香。越女沙頭爭拾翠，相呼歸去背斜陽。

〇謁金門
留不得，留得也應無益。白紵春衫如雪色，揚州初去日。 輕別離，甘拋擲，江上滿帆風疾。卻羨綵鴛三十六，孤鸞還一隻。

〇思越人
古臺平，芳草遠，館娃宮外春深。翠黛空留千載恨，教人何處相尋？ 綺羅無復當時事，露花點滴香淚。惆悵遙天橫淥水，鴛鴦對對飛起。
渚蓮枯，宮樹老，長洲廢苑蕭條。想像玉人空處所，月明獨上溪橋。 經春初，敗秋風起，紅蘭綠蕙愁死。一片風流傷心地，魂銷目斷西子。

〇望梅花

🟩〈六十一〉

數枝開與短牆平，見雪蕚、紅跗相映，引起誰人邊塞情。 簾外欲三更，吹斷離愁月正明，空聽隔江聲。

張泌
〇浣溪沙
鈿轂香車過柳隄，樺烟分處馬頻嘶。為他沈醉不成泥。花滿驛亭香露細，杜鵑聲斷玉蟾低。含情無語倚樓西。
馬上凝情憶舊遊，照花淹竹小溪流。鈿箏羅幕玉搔頭。早是出門長帶月，可堪分袂又經秋。晚風斜日不勝愁。
翡翠屏開繡幄紅，謝娥無力曉妝慵。錦帷鴛被宿香濃。 微雨小庭春寂寞，燕飛鶯語隔簾櫳。杏花凝恨倚東風。

〇臨江仙
偏戴花冠白玉簪，睡容新起意沈吟。翠鈿金鏤鎮眉心。 小檻日斜風悄悄，隔簾零落杏花陰。斷香輕碧鎖愁深。
烟收湘渚秋江靜，蕉花露泣愁紅。五雲雙鶴去無蹤。幾囘魂斷，

🟩〈六十二〉

凝望向長空。 翠竹暗留珠淚怨，閑調寶瑟，波中花。鬟月鬢綠雲重，古祠深殿，香冷雨和風。

〇河傳
渺莽雲水，惆悵暮帆，去程迢遞。夕陽芳草，千里萬里，雁聲無限起。夢魂悄斷烟波裏，心如醉，相見何處是？錦屏香冷，無睡，被頭多少淚。

〇酒泉子
紫陌青門，三十六宮春色，御溝輦路暗相通，杏園風。 咸陽沽酒寶釵空，笑指未央歸去，插花走馬落殘紅，月明中。

〇南歌子
柳色遮樓暗，桐花落砌香。畫堂開處遠風涼，高卷水精簾額，襯斜陽。
岸柳拖烟綠，庭花照日紅。數聲蜀魄入簾櫳，驚斷碧窗殘夢，畫屏空。

🟩〈六十三〉

錦薦紅鸂鶒，羅衣繡鳳皇。綺疏飄雪，北風狂，簾幕盡垂無事，鬱金香。

〇河瀆神
古樹噪寒鴉，滿庭楓葉蘆花。晝燈當午，隔輕紗，畫閣珠簾影斜。 門外往來祈賽客，翩翩帆落天涯。囘首隔江烟火，渡頭三兩人家。

馮延巳
〇三臺令
春色，春色，依舊青門紫陌。日斜柳暗花嫣，醉臥春色少年。年少，年少，行樂直須及早。
明月，明月，照得離人愁絕。更深影入空牀，不道帷屏夜長。長夜，長夜，夢到庭花陰下。
南浦，南浦，翠髩離人何處？當時攜手高樓，依舊樓前水流。流水，流水，中有傷心雙淚。

🟩〈六十四〉

〇歸國謠
何處笛，深夜夢囘情脈脈。竹風簷雨寒窗隔，離人幾歲無消息，今頭白。不眠特地重相憶。
江水碧，江上何人吹玉笛？扁舟遠送瀟湘客， 蘆花千里霜月白。傷行色，來朝便是關山隔。

〇長相思
紅滿枝，綠滿枝，宿雨厭厭睡起遲，閑庭花影移。 憶歸期，數歸期，夢見雖多相見稀，相逢知幾時。

〇拋毬樂
酒罷歌餘興未闌，小橋清水共盤桓。波搖梅蘂傷心白，風入羅衣貼體寒。且莫思歸去，須盡笙歌此夕歡。
逐勝歸來雨未晴，樓前風重草烟輕。谷鶯語輭花邊過，水調聲長醉裏聽。款舉金觥勸，誰是當筵最有情。
梅落新春入後庭，眼前風物可無情。曲池波晚冰還合，芳草迎

🟩〈六十五〉

船綠未成。且上高樓望，相共凭闌看月生。
霜積秋山萬樹紅，倚巖樓上挂朱櫳。白雲天遠重重恨，黃葉烟深淅淅風。髣髴梁州曲，吹在誰家玉笛中。
盡日登高興未殘，紅樓人散獨盤桓。一鉤冷霧懸珠箔，滿面西風凭玉闌。歸去須沈醉，小院新池月乍寒。
坐對高樓千萬山，雁飛秋色滿闌干。燒殘紅燭暮雲合，飄盡碧梧金井寒。咫尺人千里，猶憶笙歌昨夜歡。

〇酒泉子
庭下花飛，月照妝樓春事晚。珠簾風，蘭燭燼，怨空閨。 迢迢何處寄相思？玉筯零零腸斷，屏幃深，更漏永，夢魂迷。
芳草長川，柳映危橋橋下路，歸鴻飛。行人去，碧山邊。 風微烟淡雨蕭然，隔岸馬嘶何處？九囘腸，雙臉淚，夕陽天。
青色融融，飛燕乍來鶯未語，小桃寒。垂柳晚，玉樓空。 天長烟遠恨重重，消息燕鴻歸去。枕前燈，窗外月，閉朱籠。

🟩〈六十六〉

深院空幃，廊下風簾驚宿燕。香印灰，蘭燭灺，覺來時。 月明人自擣寒衣。剛愛無端惆悵，階前行，闌外立，欲雞嗁。

〇採桑子
小庭雨過春將盡，片片花飛。獨折殘枝，無語凭闌自知。 玉堂香暖珠簾卷，雙燕來歸。君約佳期，肯信韶華得幾時。
馬嘶人語春風岸，芳草綿綿，楊柳橋邊。落日高樓酒旆懸。 舊愁新恨知多少？目斷遙天，獨立花前，更聽笙歌滿畫船。
西風半夜簾櫳冷，遠夢初歸。夢過金扉，花謝窗前夜合枝。 昭陽殿裏新翻曲，未有人知。偷取笙吹，驚覺寒蛩到曉嗁。
酒闌睡覺天香煖，繡戶慵開。香印成灰，獨背寒屏理舊眉。朦朧卻向燈前臥，窗月徘徊。曉夢初囘，一夜東風綻早梅。
小堂深靜無人到，滿院春風。惆悵牆東，一樹櫻桃帶雨紅。 愁心似醉兼如病，欲語還慵。日暮疏鐘，雙燕歸棲畫閣中。
畫堂燈煖簾櫳卷，禁漏丁丁，雨罷寒生。一夜西窗夢不成。玉

🟩〈六十七〉

娥重起添香印，囘倚孤屏，不語含情，水調何人吹笛聲。
笙歌放散人歸去，獨宿江樓。月上雲收，一半珠簾挂玉鉤。 起來檢點經遊地，處處新愁。憑仗東流，將取離心過橘州。
畫堂昨夜愁無睡，風雨淒淒，林鵲爭棲。落盡燈花雞未嗁。 年光往事如流水，休說情迷。玉筯雙垂，秪是金籠鸚鵡知。
洞房深夜笙歌散，簾幕重重，斜月朦朧。雨過殘花落地紅。 昔年無限傷心事，依舊東風，獨倚梧桐。閒想閒思到曉鐘。
花前失卻遊春侶，極目尋芳滿眼悲涼。縱有笙歌亦斷腸。 林間戲蝶簾間燕，各自雙雙。忍更思量，綠樹青苔半夕陽。

〇菩薩蠻
金波遠逐行雲去，疏星時作銀河渡。花影臥秋千，更長人不眠。
玉箏彈未徹，鳳髻黃釵脫。憶夢翠蛾低，微風吹繡衣。
畫堂昨夜西風過，繡簾時拂朱門鎖。驚夢不成雲，雙蛾枕上顰。
金爐烟嫋嫋，燭暗紗窗曉。殘月尚彎環，玉箏和淚彈。

🟩〈六十八〉

梅花吹入誰家笛？行雲半夜凝空碧。欹枕不成眠，關山人未還。
聲隨幽怨絕，空斷澄霜月。月影下重簷，輕風花滿簾。
囘廊遠砌生秋草，夢魂千里青門道。鸚鵡怨長更，碧籠金鎖橫。
羅幃中夜起，霜月清如水。玉露不成圓，寶箏悲斷弦。
嬌鬟堆枕釵橫鳳，溶溶春水楊花夢。紅燭淚闌干，翠屏烟浪寒。
錦壺催畫箭，玉佩天涯遠。和淚試嚴妝，落梅飛夜霜。
西風嫋嫋凌歌扇，秋期正與行雲遠。花葉脫霜紅，流螢殘月中。
蘭閨人在否？千里重樓暮。翠被已銷香，夢隨寒漏長。
沈沈朱戶橫金鎖，紗窗月影隨花過。燭淚欲闌干，落梅生晚寒。
寶釵橫翠鳳，千里香屏夢。雲雨已荒涼，江南春草長。
欹鬟墮髻搖雙槳，采蓮晚出清江上。顧影約流萍，楚歌嬌未成。
相逢顰翠黛，笑把珠璫解。家住柳陰中，畫橋東復東。

〇謁金門
風乍起，吹皺一池春水。閑引鴛鴦芳徑裏，手挼紅杏蘂。 鬬鴨

🟩〈六十九〉

闌干獨倚，碧玉搔頭斜墜。終日望君君不至，舉頭聞鵲喜。
楊柳陌，寶馬嘶空無跡。新著荷衣人未識，年年江海客。 夢覺巫山春色，醉眼飛花狼藉。起舞不辭無氣力，愛君吹玉笛。

〇清平樂
雨晴烟晚，綠水新池滿。雙燕飛來垂柳院，小閣畫簾高卷。 黃昏獨倚朱闌，西南新月眉彎。砌下落花風起，羅衣特地春寒。

〇更漏子
風帶寒，枝正好，蘭蕙無端先老。情悄悄，夢依依，離人殊未歸。
褰羅幕，凭朱閣，不獨堪悲搖落。月東出，雁南飛，誰家夜擣衣。
夜初長，人近別，夢覺一窗殘月。鸚鵡臥，蟪蛄鳴，西風寒未成。
紅蠟燭，彈棋局，牀上畫屏山綠。褰繡幌，倚瑤琴，前歡淚滴襟。

〇喜遷鶯
宿鶯啼，鄉夢斷，春樹曉朦朧。殘燈扣燼閉朱櫳，人語隔屏風。
香已寒，燈已絕，忽憶去年離別。石城花雨倚江樓，波上木蘭舟。

🟩〈七十〉

霧濛濛，風淅淅，楊柳帶疏烟。飄飄輕絮滿南園，牆下草芊緜。
燕初飛，鶯已老，拂面春風長好。相逢攜酒且高歌，人生得幾何？

〇阮郎歸
南園春半踏青時，風和聞馬嘶。青梅如豆柳如絲，日長蝴蝶飛。
花露重，草烟低，人家簾幕垂。鞦韆慵困解羅衣，畫梁雙燕棲。
角聲吹斷隴梅枝，孩窗月影低。塞鴻無限欲驚飛，城烏休夜嗁。
尋斷夢，掩深閨，行人去路迷。門前楊柳綠陰齊，何時聞馬嘶？

〇芳草渡
梧桐落，蓼花秋，烟初冷，雨纔收。蕭條風物正堪愁，人去後，多少恨在心頭。 燕鴻遠，羌笛怨，渺渺澄波，一片山如黛，月如鉤。笙歌散，夢魂斷，倚高橋。

〇虞美人
玉鉤鸞柱調鸚鵡，宛轉留春語。雲屏冷落畫堂空，薄晚春寒無奈落花風。 搴簾燕子低飛去，拂鏡塵鸞舞。不知今夜月眉彎，

🟩〈七十一〉

誰佩同心雙結，倚闌干。

〇臨江仙
冷紅飄起桃花片，青春意緒闌珊。高樓簾幕卷輕寒，酒餘人散，獨自倚闌干。 夕陽千里連芳草，風光愁殺王孫。徘徊飛盡碧天雲，鳳城何處？明月照黃昏。

〇蝶戀花
窗外寒雞天欲曙，香印成灰，坐起渾無緒。庭際高梧凝宿霧，卷簾雙鵲驚飛去。 屏上羅衣閑繡縷，一晌關情，憶遍江南路。夜夜夢魂休謾語，已知前事無情處。
蕭索清秋珠淚墜，枕簟微涼，展轉渾無寐。殘酒欲醒中夜起，月明如練天如水。 階下寒聲嗁絡緯，庭樹金風，悄悄重門閉。可惜舊歡攜手地，思量一夕成憔悴。
幾度鳳樓同飲宴，此夕相逢，卻勝當時見。低語前歡頻轉面，雙眉斂恨春山遠。 蠟燭淚流羌笛怨，偷整羅衣，欲唱情猶嬾。醉

🟩〈七十二〉

裏不辭金爵滿，陽關一曲腸千斷。
幾日行雲何處去？忘了歸來，不道春將暮。百草千花寒食路，香車繫在誰家樹。 淚眼倚樓頻獨語，雙燕飛來，陌上相逢否？撩亂春愁如柳絮，悠悠夢裏無尋處。
六曲闌干偎碧樹，楊柳風輕，展盡黃金鏤。誰把鈿箏移玉柱？穿簾海燕雙飛去。滿眼遊絲兼落絮，紅杏開時，一霎清明雨。濃醉覺來鶯亂語，驚殘好夢無尋處。
誰道閑情拋棄久？每到春來，惆悵還依舊。日日花前常病酒，不辭鏡裏朱顏瘦。 河畔青蕪隄上柳，為問新愁，何事年年有？獨立小樓風滿袖，平林新月人歸後。

〇思越人
酒醒情懷惡，金縷褪，玉肌如削。寒食過卻，海棠零落。 乍倚遍闌干，烟淡薄，翠幕簾櫳畫閣，春睡著。覺來失、鞦韆期約。

〇上行杯

🟩〈七十三〉

落梅香雨消殘粉，雲重烟深寒食近。羅幕遮香，柳外鞦韆出畫牆。 春山顛倒釵橫鳳，飛絮入簾春睡重。夢裏佳期，秪許庭花與月知。

徐昌圖
〇臨江仙
飲散離亭西去，浮生常恨飄蓬。囘頭烟柳漸重重。淡雲孤雁遠，寒日暮天紅。 今夜畫船何處？潮平淮月朦朧。酒醒人靜奈愁濃。殘燈孤枕，夢輕浪，五更風。

呂巖
〇梧桐影
落日斜，秋風冷，今夜故人來不來？教人立盡梧桐影。

〇豆葉黃
二月江南山水路，李花零落春無主。一箇魚兒無覓處，風和雨，玉龍生甲歸天去。

🟩〈七四〉

楊貴妃
〇阿那曲
羅袖動香香不已，紅蕖嫋嫋秋烟裏。輕雲嶺下乍搖風，嫩柳池塘初拂水。

柳氏
〇楊柳枝
楊柳枝，芳菲節，可恨年年贈離別。一葉隨風忽報秋，縱使君來豈堪折。

王麗真
〇字字雙
牀頭錦衾斑復斑，架上朱衣殷復殷。空庭明月閒復閒，夜長路遠山復山。

耿玉真
〇菩薩蠻

🟩〈七十五〉

玉京人去秋蕭索，畫簷鵲起梧桐落。欹枕悄無言，月和殘夢圓。
背燈唯暗泣，甚處砧聲急。眉黛遠山攢，芭蕉生暮寒。

失名
〇後庭宴
千里故鄉，十年華屋。亂魂飛過屏山簇。眼重眉褪不勝春，菱花知我銷香玉。 雙雙燕子歸來，應解笑人幽獨。斷歌零舞，遺恨清江曲。萬樹綠低迷，一庭紅撲簌。

〇魚遊春水
秦樓東風裏，燕子還來尋舊壘。餘寒猶峭，紅日薄侵羅綺。嫩草方抽碧玉茵，媚柳輕窣黃金縷。鶯囀上林，魚遊春水。 幾曲關干遍倚，又是一番新桃李。佳人應怪歸遲，梅妝淚洗。鳳簫聲絕沈孤雁，望斷清波無雙鯉。雲山萬重，寸心千里。